<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>La concepció causal clàssica del coneixement</title>

    <link href="http://fonts.cdnfonts.com/css/mark-pro" rel="stylesheet">
    <link rel="stylesheet" href="../styles.css">
</head>

<body>
    <div class="container">

        <div class="title">
            <h2>La concepció causal clàssica del coneixement</h2>
        </div>

        <p class="par">
            La concepció causal clàssica del coneixement (CCC) és acceptada com a òbvia a partir de la ciència moderna
            (Galileu).
        </p>

        <p class="par">
            El coneixement és una relació causal. En tota relació causal el que importa no és l'estímul que inicia la
            cadena causal sinó el final de la cadena: en el cas de la percepció, per exemple, la imatge visual d'arbre
            no depèn del fet que hi hagi un arbre, sinó del fet que ens arribi a la retina una certa distribució de llum
            i de la seva interacció amb el sistema nerviós.
        </p>

        <p class="par">
            2 ens dóna l'explicació clàssica de les il·lusions perceptives: una cadena causal desviada és aquella en què
            no hi ha la correspondència “normal” entre el final de la cadena causal i l'estímul inicial: una imatge
            d'arbre a la retina, produïda, per exemple, en un laboratori de realitat virtual sense un arbre real.
        </p>

        <p class="par">
            Galileu pensava que algunes de les cadenes causals de la percepció ordinària eren desviades: no hi ha
            correspondència entre el contingut perceptiu mental i l'estímul extern: propietats secundàries. Tot i això,
            Galileu creia que la ciència ens serviria per destriar les cadenes causals correctes de les desviades: en
            l'explicació científica de la percepció de colors, per exemple, no ens cal suposar que la llum té colors. En
            l'explicació científica de la percepció de la forma, sí hem de suposar que els objectes tenen forma.
        </p>

        <p class="par">
            L'escepticisme metòdic de Descartes es pot llegir com una manera de dubtar de 5. És part de la idea d'una
            cadena causal desviada que pot ser completament il·lusòria: si el final de la cadena (per exemple, el
            contingut perceptiu) és idèntic al final d'una cadena “correcta”, aleshores no tenim manera de decidir si la
            cadena és o no correcta: com sap Galileu que la ciència ens descriu la forma sencera de les cadenes
            perceptives, si només coneixem els nostres continguts perceptius? La hipòtesi del geni maligne: el cas
            extrem d'una cadena causal pervertida que produiria els mateixos continguts que les cadenes que Galileu
            considera normals.
        </p>

        <p class="par">
            Un problema fonamental: què ha de ser considerat com una cadena “normal”? No és possible respondre a la
            qüestió sense tenir una teoria sobre la representació mental. Una cadena perceptiva correcta o normal és una
            en què hi ha una correspondència entre el contingut perceptiu i l'estímul.
        </p>
        <p class="par">
            Què vol dir “correspondència”? No pot ser només que un contingut és de fet causat per un estímul: en aquest
            cas totes les cadenes causals serien correctes. No pot voler dir que el contingut perceptiu és idèntic a
            l'estímul: en aquest cas no hi hauria cap cadena causal correcta. Vol dir: el contingut perceptiu representa
            fidelment l'estímul extern. I com s'ho fa, el contingut perceptiu per representar fidelment l'estímul
            extern? La idea ha de ser que el contingut perceptiu és una mena d'esdeveniment que representa el món
            extern, i que el representa amb independència de les relacions reals del contingut amb el món extern -
            altrament la mateixa idea d'una cadena pervertida esdevindria inintel·ligible.
        </p>

        <p class="par">
            Com és possible tal cosa? Aquesta concepció necessita d'una explicació que ni Descartes, ni Galileu, ni els
            empiristes clàssics ens donen: com és que un esdeveniment de la ment representa una cosa i no altra? Els
            esdeveniments, aïllats d'un context d'espai i de temps, no representen res: una imatge física en una
            pissarra representa quelcom gràcies a un context, al procés que l'ha produïda. Si diem que els esdeveniments
            de la ment representen al marge de qualsevol connexió amb el món real, estem diem que representen al marge
            de qualsevol context real: això sembla pura màgia.
        </p>

        <p class="par">
            “El que importa” s'ha d'entendre en termes de graus relatius de dependència contrafàctica. En tota relació
            causal, l'efecte depèn contrafàcticament dels diferents elements de la cadena causal. Ara bé, hi ha una
            dependència contrafàctica més forta respecte als darrers elements de la cadena, que la que hi ha respecte
            als elements més distants de l'efecte. Galileu aplica aquesta intuïció a les cadenes causals perceptives: la
            imatge visual es produiria igualment si és donés la mateixa distribució de llum sobre la retina, encara que
            no hi hagués l'objecte extern habitual.
        </p>
    </div>

</body>

</html>